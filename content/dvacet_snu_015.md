---
title: Sen X
contentType: prose
---

Zdálo se mi, že jsem ve škole. Kantor vypadal jako jeden marxista, o kterém se proslýchalo, že je zvláště krutý. Ve snu jsem se ho strašně bál.

„Žáci,“ řekl, „otevřte čítanky na straně devětapadesáté. Křesadlo, vstaňte a přečtěte a přeložte domácí cvičení!“

Vstal jsem a věděl jsem, že jsem si žádný překlad ne­připravil.

Spoléhal jsem však přece na své znalosti a dovednosti. Nestalo se to poprvé, co jsem měl přeložit cvičení, které jsem předtím neviděl. Otevřel jsem latinskou čítanku a četl:

Barbara celarent darii ferio baralipton celantes dabitis fapesmo frisesomorum. Vypadalo to beznadějně, protože mi to na první čtení vůbec nedávalo smysl. Nicméně jsem se pokusil. Nejdřív, jak zní staré pravidlo, je třeba najít určité sloveso – tak kdepak je nějaké? – aha: ferio!

„Zraňuji,“ řekl jsem sebevědomě. Bylo nutno překládat hodně rychle, aby kantor nepřišel na to, že to nemám připraveno.

Co k sakru dál. Zraňuji koho? – baralipton, či celantes, nebo snad barbara? Nebo to ferio jen tak visí v luftě? Zkusme to tak. Tak teda – celarent – skrývali – co skrývali? – aha: baralipton – řecký akusativ. Ale co je to baraliptus či snad baralipton? Vypadá to jako nějaké barbarské místní či osobní jméno – jenže proč je to tam s malým b – A teď Barbara: To může být buď Barbora, nebo Barboro, ale třeba taky tzv. akusativ vnitřního předmětu – jako barbarským způsobem. Pro co se rozhodnout?? A tak pro to druhé! A co dál! – darii – ahá, to budou Peršané. Nějaká asi básnická figura jako pars pro toto, tak asi něco jako princeps pro populo nebo tak něco – jinak se to zdá teď dost jasné, ale sázka do lutrie je to stejně. Nadechl jsem se a spustil:

„Zraňuji, tedy bojuji, neboť Peršané skrývali barbarským způsobem Baralipta. Ač skrýváte, přec ho vydáte Fapes­movi z rodu Frisesomů.“

Dopovídal jsem a podíval se úkradkem na kantora.

Ten stál tiše a v jeho očích to ironicky hrálo.

Náhle, zcela nekantorsky, ostře zahvízdal na dva prsty.

Dveře třídy se okamžitě rozletěly a dovnitř vstoupili dva donští kozáci s tasenými kyndžály.

„Propadl jsi, holoubku,“ pravil kantor. „Ztratíš bujarou hlavu. Nepřipravil ses, nepřipravil. Tak, abys věděl, to není žádný epi­gram. To jsou sylogistické figury prvního modu, totiž mnemotechnická pomůcka, jak si je zapamatovat. Tady vidíte, žáci, jak lze vkládat smysl do nesmyslého. Kdybychom nebyli marxisté, mohli bychom se domnívat, že děje kolem nás, například lidské dějiny, nemají smysl a že do nich smysl pouze násilně vkládáme. Tak by se zdálo –“ kantor se uchechtl – „my ovšem víme, že dějiny smysl mají, jak je uloženo ve svatém učení historického materialismu. Odveďte ho!“
