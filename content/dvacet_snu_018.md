---
title: Sen XIII
contentType: prose
---

<section>

Byl jsem na vrcholu nějaké hory. Bylo tam zeleno. Seděl jsem sám, ale se mnou tam byla jakoby ještě jedna duchová bytost: Neviděl jsem ji, byla snad v mém nitru, v mojí duši. Byla nesmírně intensivně přítomna. Mezi mou vlastní a tou druhou bytostí byla láska a porozumění, jaké jsem nikdy ve skutečnosti nezažil a vím, že zažít nemohu. Byl to nevyjádřitelný a pronikavě blažený stav. Nebylo v něm nic tělesného nebo sexuálního. Nedá se to vypsat.

Přitom se zdálo, že hrají varhany plénem a množství zvonů oslnivě zní. Probudil jsem se blahem.

* * *

Sen musel trvat jen okamžik. Kdyby trval déle, byl bych snad zemřel. Nikdy jsem na něj nezapomněl. Sen se mi zdál, když jsem přespával u příbuzných v malém pohraničním městečku. Uložili mě na rozkládacím lůžku, které bylo přes den koženým křeslem.

Několikrát jsem se tam vrátil, pod nějakou záminkou, ale nikdy se mi už ten sen neopakoval.

Nakonec jsem tam jel s tím, že křeslo koupím. Když jsem dojel, zjistil jsem, že je zatím prodali.

Opatřil jsem si pak podobné křeslo a spal jsem na něm mnoho let. Ale sen se už nikdy neopakoval.

</section>
