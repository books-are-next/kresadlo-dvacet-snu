---
title: Sen VI
contentType: prose
---

<section>

Ocitl jsem se zřejmě v nějaké rekreační oblasti.

Bylo tam jezero, či snad rybník, a na jeho břehu stál hotel ve starším moderním krychlovém slohu z konce první republiky.

Vzadu za ním byl borový les.

Bylo k večeru, trochu zataženo, asi už na podzim.

Na západě tkvěl na obloze světlejší modrý pás, jako z prů­svitného papíru, a pod ním žhnuly červánky v různých odstínech červené.

Jinak byla obloha studeně pustá.

V hotelu se svítilo.

Do hotelu proudili lidé. Šel jsem také.

Když jsem vstupoval do hotelové haly, zastavil mě číšník:

„Hej, pane, kam jdete?“

Nevěděl jsem, ale vymyslel jsem si, že jsem členem tanečního orchestru Celdy Kloučka a že v hotelu ten večer hrajeme. A skutečně, okamžitě jsem měl v ruce pouzdro s nějakým nástrojem.

„A na co hrajete?“ ptal se zase číšník.

„Na lyripippii,“ řekl jsem sebevědomě.

„Ale já vás tam takhle pustit nemůžu,“ naříkal číšník. „Vždyť vy, pane, nemáte hlavu.“

Podíval jsem se do zrcadla – a opravdu: z límečku mi koukal jen kus krku a hlava žádná. Měl jsem fialového motýlka a fialové sáčko. Tak jsem asi přece jen hrál v tom orchestru.

„Ale já tam musím být, beze mne to nemůže začít,“ povídám.

„Ale jak můžete foukat, když nemáte hlavu?“ zase číšník.

„Jednoduše, osobo nevzdělaná,“ řekl jsem pyšně. „Lyri­pippia jsou totiž dudy. Některé dudy se nafukují ústy, to je pravda, jako třeba skotské a bulharské, ale jiné, jako třeba irské anebo naše, české, mají na to extra měch čili dmuchadlo pod druhým ramenem.“

„To se mi nechce věřit,“ řekl číšník hádavě. Dostal jsem na něj zcela nepatřičný a nepříčetný vztek.

„Ne?! Tak hele!!!“

Postavil jsem pouzdro na stůl a vyndal lyripippii neboli dudy.

Dudy měly dmuchadlo, jak se patří na český typ, ale byly v jednom směru ještě potěšitelnější.

Totiž jak tam, u tak zvané předničky či melodické píšťaly, na českých dudách bývá vyřezávaná kozí hlava, tak tam byla hlava moje, zdá se, že skutečná, ani ne vyřezávaná.

„Tak vidíte, člověče,“ řekl jsem hádavě. „Tady je to dmu­chadlo – a kromě toho, sám vidíte, že jsem si hlavu nezapomněl. Tak už mi dejte pokoj, laskavě.“

Číšník jen němě zasalutoval k holému čelu.

Vzal jsem dudy, a vyhrávaje jakýsi pochod, vstoupil jsem do útrob hotelu.

</section>
