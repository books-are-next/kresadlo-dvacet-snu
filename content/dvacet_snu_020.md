---
title: Sen XV
contentType: prose
---

Zdálo se mi, že kráčím jednou pražskou ulicí, která byla vždycky spíš tichá. V jednom domě byl ve skutečnosti hodinář.

Ale v tom snu tam byl řezník. Krám byl plný masa. Podivil jsem se, že ve čtvrtém roce války je tam toho masa tolik, a přešel jsem ulici, abych se na to blíž podíval. Ve výkladě bylo opravdu masa jako v míru. Visely tam na hácích i celé půlky prasat. Velmi jsem se tomu množství divil a nechápal, jak je to možné. Najednou jsem si všiml, že jedna půlka prasete má místo paznehtu lidskou ruku.

Probudil jsem se hrůzou.

* * *

Druhý den nastal jeden z těch několika náletů, které Praha zažila na samém konci války. Dům s hodinářem dostal plný zásah a všichni jeho obyvatelé, co byli doma, zahynuli.

Sen – se tedy zdá – jaksi věští.

Dům na tom místě nebyl nikdy znovu postaven.

Prázdné místo, kolem kterého později vztyčili prkenný plot a lepili na něj plakáty, mi můj sen neustále při­pomínalo, kdykoliv jsem tudy šel.
