---
title: Sen XI
contentType: prose
---

  

Byl jsem někde v dubovém lesíku.

Tento lesík měl zvadlé listí, červenohnědé a zkroucené.

Slunce svítilo: Mohlo být buď na podzim, nebo snad brzy z jara. To jsem nedovedl dobře rozeznat.

Ve bdění jsem znal takové lesíky dva: Jeden býval někde snad v Krči nebo v Kundraticích a druhý, úplně podobný, byl za Varšavou.

Nikde nebyl žádný nápis, tak jsem nevěděl, jsem-li v Čechách nebo v Polsku nebo kde. Nebyl zde také žádný jiný člověk.

Měl jsem v lese neviditelného koně. Kůň byl cítit, hmatat a slyšet, ale ne vidět. Osedlal jsem ho a vyšvihl se do sedla. Cválal jsem kolem polí, na kterých vyrážely buď jaře, nebo ozimy.

„Podívejte se,“ křičel někdo, „támhle letí chlap ve vzduchu, jako by seděl!“

„Spaste duši, čarodějník!“ křičeli ostatní.

Bál jsem se, aby mě neupálili, a tak jsem seskočil a vedl koně za uzdu. Ale teď zase křičeli: „Tamhle letí sedlo.“

Pleskl jsem koně po zadku, až se poplašil a utíkal pryč.

Sám jsem se schoval do roští.

Lidé, oblečeni jako z 15. století, utíkali za letícím sedlem.

Udělal jsem dobře, pomyslel jsem si – je jasné, že tady ještě upalují.
