---
title: Sen XIV
contentType: prose
---

<section>

Vypadalo to tam trochu jako v Barceloně, ale Barcelona to nebyla: Ale byla tam podobná široká třída jako v tom městě, ta, co vede ke Kolumbově soše v přístavu a co je tam ten květinový trh. Ale už jsem zapomněl, jak se jí tam říká.

Ale v tom snu to bylo všechno trochu jinak.

Trh tam byl, ale nebyl jen květinový; prodávala se tam také různá drobná domácí zvířata.

Jeden z trhovců byl Číňan. Na tom není nic divného. Číňani prý nejsou přípustní v detektivkách, ale ve snech snad být mohou. Když jsem se přiblížil, volal na mě, že má pro mě specialitu: „Dlaka, dlaka.“

Ukázal mi klec, takovou tu ve tvaru půlvejce, co v ní bývají papoušci, a v té kleci byl bílý angorský králík. Jako hlupák jsem si králíka koupil.

„Ale vždyť to není drak,“ pravil jsem k Číňanovi chabě.

„Za ty pe-ny-ze je to ten nejlep-si dlak k do-tá-ny. On e-te vy-lo-te.“

Donesl jsem králíka domů a pověsil ho v kleci v kuchyni. Chodil jsem se na něj dívat, ale nerostl a v draka se neměnil.

Jednou jsem si mu stěžoval, jak mě Číňan napálil. „Musíš mě zabít,“ řekl králík.

Udělal jsem to. Králík se proměnil v obrovského draka. Měl těžko popsatelnou dračí hlavu, trochu jako psí, s chlupatýma ušima, a dlouhý prohnutý krk jako velbloud. Na nohou měl obrovské drápy. Měl také pár netopýřích křídel, ale asi moc malých, aby s nimi mohl lítat. Na rozdíl od všech draků, které jsem kdy viděl na obrázku, byl po celém těle hustě porostlý bílou srstí angorského králíka. Stěží se vešel do kuchyně a podlaha se pod ním prohýbala. Bál jsem se ho a přál jsem si, aby z něj byl zase králík. „Musíš mě zabít,“ řekl drak hromovým hlasem.

Ale toho jsem se neodvážil. Bál jsem se draka tak, až jsem se probudil.

</section>
