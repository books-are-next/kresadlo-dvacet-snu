---
title: Sen XIX
contentType: prose
---

  

Tenhle sen se nezdál mně, ale jednomu známému, a už strašně, strašně dávno.

Tak ten známý měl zase přítele, ale toho jsem já neznal. A ten přítel toho známého bydlel v Košířích. A ten známý, co mi to vykládal, tam jednu noc u něj přespával. Uložili ho v přízemí, anebo snad ten dům vůbec byl přízemní. Pod oknem byla nějaká pole. Bylo to na jaře, nebo v létě, zkrátka teplo, a ten známý byl zvyklý spát při otevřeném okně.

Byl to inteligent a pocházel z generace, která objevila a ctila Ladislava Klímu. Tak než usnul, díval se z okna a myslel na to, že tady po těch polích nebo kolem nich chodíval Mistr, protože hotel Krása, kde Klíma bydlel, býval nedaleko.

Najednou, kde se vzal, tu se vzal, stál před ním Klíma. Známý se ani nepodivil. Pozdravil Klímu uctivě a řekl mu, že je jeho ctitelem a vyznavačem a žákem. Omlouval se, že se mu dosud nedaří stát se slunným imoralistou a nezapomínat, že svět je jen jeho absolutní hříčka.

„Blbost,“ řekl Klíma. „Mladíku, to je přece všechno volo­vina. Jakýpak solipsismus, jakýpak ludibrionismus, jakýpak féerismus, jakýpak imoralismus? Koukejte doštudovat, abyste se taky živil a nebyl nikomu na obtíž, třeba založte rodinu, to je přece přirozený řád stvoření – a hleďte si pilně své práce, aby z vás národ a lidstvo taky něco měly. Nestavte své světlo pod kbelec a nezakopávejte své hřivny.“

Známý se v nitru přímo svíjel pod těmito šosáckými sentencemi, zcela neklímovskými, neodvažoval se však přece jen Mistrovi hlasitě odporovat.

„Já vím, co si teď myslíte,“ řekl Klíma. „Tak to teda vezme­me jedno po druhém: Dobrá, tak řekněme, že nemůžete dokázat, že něco mimo vaše vědomí existuje. No, ale, jsou věci, a jejich hodně, na které nemůžete mít vliv:

Třeba, když proti vám jede vlak: Ten vlak nezmizí nebo nezastaví, když si to budete přát, že?

Čili, i kdyby jako fenomén byl odvislý nějak od vašeho vědomí – tedy i kdyby tomu tak nějak bylo – nebyl by odvislý na tom, co prožíváte jako svoje ‚já‘, jako svůj subjekt, na vašem, abych tak řekl, empirickém subjektu.

A protože se tento stav nedá změnit, je fenomenální svět vůči vašemu ego prostě objektivní, na vás, jak se prožíváte, nezávislý, i kdyby vám ho nakrásně promítalo nějaké podvědomí, či co – že ano?

Čili ta celá otázka je blbost a je špatně postavená.

Dále pozorujeme, alespoň ve bdělém stavu, že většina věcí se v tomto fenomenálním světě děje zákonitě – tak tím můžeme – hrubě empiricky – ustanovit rozdíl mezi bděním a snem – ale co vám to povídám?

Vždyť snad máte sám mozek! Všechno, co jsem učil, je zkrátka blbost – darmo mluvit! –

Hlavně a především – ne, abyste se dal taky na chlast! – to je to poslední.

Tak – a nyní jdu. Musím obejít polí pět.“

Známý se probral se značně smíšenými pocity.

Šosácká přednáška Klímova jím otřásla. A jeho poslední věta mu připadala, jako by byl odsouzen k posmrtnému trestu obcházet polí pět za to, že o tom napsal bizarní povídku.

Ale pak si to známý rozebral: Podobným způsobem se dovedou skalní soudruzi otřepat ze zpráv o koncentrácích anebo katolíci z věcí jako inkvisice a tak:

Usoudil, že si z něj Klíma dělal jenom legraci v rámci filosofie ludibrionismu a že ve skutečnosti na svém učení zajisté trvá.
