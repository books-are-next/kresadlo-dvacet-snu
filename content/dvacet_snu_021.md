---
title: Sen XVI
contentType: prose
---

Dostal jsem žlutý lístek s oznámením, že toho a toho dne se mám dostavit tam a tam, na konečnou stanici č.…, abych se zúčastnil pochodového cvičení.

Bylo na podzim a velmi neutěšeně lezavo, když jsem se táhl tramvají na shromáždiště. Lístek totiž oznamoval, že kdo se nedostaví bez dostatečné omluvy, nedostane zápočet z tělesné výchovy.

Na shromáždišti bylo spousta studentů, ale žádné známé jsem tam neviděl, což mě poněkud udivilo.

Instruktoři byli v civilu a měli plynové masky a zvláštní torby na zádech.

Jeden vydával jakási čísla na kusech lepenky a přitom zapisoval číslo a jméno každého účastníka do tlusté knihy.

S čísly nás posílali zase dál do jakési fronty.

Stála tam jakási chatrč na způsob chlívku.

Chatrč byla na okraji kamenité strže.

Bylo to jako v Prokopském údolí, ale jinde.

Každý jednotlivě vstupoval do chatrče, ale nikdo z ní nevycházel. Když přišla řada na mě, zjistil jsem, že vevnitř jsou dva instruktoři. Jeden seděl u stolu, odebíral čísla a opět zapisoval do nějaké tlusté knihy. Pak mi dal v této knize podepsat jakousi rubriku. Co jsem podepisoval, jsem nevěděl, ale protestovat nebo zdržovat jsem se neodvažoval. Poslal mě pak k druhému instruktoru.

Ten mi přidělal na ruce křídla, cosi mi stručně vysvětlil, pak otevřel protilehlé dveře, které ústily do rokle, a strčil do mne.

Musel jsem letět a taky jsem letěl.

Před sebou jsem viděl jiné účastníky pochodového cvičení, jak se hbitě vznášejí.

Čas od času jsem míjel jakési vysoké sloupy, jako na způsob telegrafních. Každý z nich měl nahoře jakési bidélko a na tom bidélku seděl papoušek. Každý papoušek měl na hlavě vojenskou přílbu a kolem krku pouzdro s plynovou maskou. V jedné pracičce držel mikrofon, do kterého udílel rady a pokyny týkající se trasy postupu a techniky letu jednotlivých účastníků. Letěl jsem dál, ale najednou jsem zaslechl rány z pušky.

Někteří účastníci pochodového cvičení začali padat sestřeleni na zem. Podíval jsem se, o co jde, a tam byla na vysokých kůlech jakási chatička z kulatiny.

V chatičce byl Stalin a měl loveckou dvojku. Nějací vysocí oficíři mu nabíjeli další dvě pušky.

Kdykoliv trefil, pobočníci mu tleskali a Stalin se radoval a tleskal si sám. Nevěděl jsem, co mám dělat, protože jsem měl zanedlouho kolem Stalina sám letět. Pak mi náhle napadlo, že to přece nemusím udělat. Spustil jsem se dolů a přistál jsem na jakési kamenité stezce. Chvíli jsem uvažoval, mohu-li to takhle udělat, když jsem dostal číslo a podepsal příjem křídel, ale pak jsem si uvědomil, že ti zastřelení také nebudou křídla odevzdávat. Jak se zdálo, nikdo se o ně nestaral. Snad budou později sbírat křídla, ale mrtvoly budou chtít jaksi nevnímat.

Sundal jsem si tedy křídla a hodil je do strže.

Ve stráni byla hospoda i vešel jsem do ní a objednal si čaj s citrónem.
