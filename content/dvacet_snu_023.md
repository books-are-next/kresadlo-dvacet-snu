---
title: Sen XVIII
contentType: prose
---

Tento sen je jakoby variantou či jiným zpracováním thematu snu IX. Zdálo se mi, že bydlím na Malé Straně. Na podlaze byla lakovaná prkna a několik menších koberečků. Prkna při chůzi praštěla a vrzala.

Strop byl klenutý. Okna měla tenké kovové rámky, ale byla dvojitá, jako ostatně u nás všude.

Nábytek byl pěkný, leštěný, asi tak ze začátku minulého století, ale mnoho ho tam nebylo. Na stěně visela ko­lo­ro­vaná rytina, představující nějaký výjev z vysoké školy koní čili dresáže, a nápisy v řeči anglické, vlašské, fran­couzské a snad holandské.

Také tam visel jeden velmi začernalý olej, snad nějaký svatý. Byla tam vysoká kachlová kamna, bílá, s nějakými jako věžičkovitými ozdobami nahoře. Nad vlastními dvířky byla jakási železná plotýnka, na které jsem si právě opékal jablko.

Někdo vešel do pokoje a byl to zase ten Novák. Tentokrát však nevypadal úplně neznámě, nýbrž jako jeden vý­značný katolický nonkonformista. Totiž vlastně tak ani vypadat nemohl, protože jsem ho ve skutečnosti už nějakých patnáct let neviděl a v tom snu vypadal, jak si ho pamatuju předtím.

„NazdaR,“ řekl Novák (velkým R zde naznačujeme tzv. ráč­kování), „jestlipak víš, co je nového? – Sensace. NaRodil se znovu KRistus! – Ale pojď. Pospěš si, ať tam nepchídeme moc pozdě a pak bychom se nevešli dovnitch.“

„Co to kecáš,“ povídám, „Nováku? Povstanou falešní Kristové a falešní proroci – však to víš, ne, když se v tom pořád hrabeš.“

„To se nesmí bRát tak doslova – bible má význam alego­Rický –“

Tohle mi Novák, totiž jeho reálný model, říkal před těmi víc než patnácti lety už jednou, a tak jsem si to v tom snu uvědomil: „Jo, říkals.“

Ale Novák mě stále nutil, abych se šel podívat na znovu­zrozeného Krista. Šli jsme; a venku bylo mrazivo, i trochu sněhu, a hodně, hodně pod mrazem, jako by se chystal další sníh. Panovalo kalné, nažloutlé světlo. Přišli jsme až tam, kde je Pražské Jezulátko neboli P. Maria Vítězná. Ale koukám – kostel byl v ruinách. Do kostela proudily davy.

Začali jsme se s Novákem tlačit dovnitř, ale nemohli jsme dobře projít. Tu Novák vytáhl jakousi tenkou knížku a otevřel ji do obličeje nějakému pořadateli. „Vatikánský diplomatický pas,“ prohodil Novák pyšně na vysvětlenou. Vlezli jsme tedy dovnitř, pořadatel nám dělal místo a lidé ustupovali, jak mohli. Lidí všude jako much; stáli i na zbytcích postranních oltářů a šplhali po otlučených sochách. Klenba se už dávno provalila a horem se dívalo zachmuřené nebe.

Dotáhl nás až k hlavnímu oltáři.

Za ním stál veliký kříž z mohutných břeven a na tom kříži byla ukřižována obrovská gorila. Příčné břevno se pod její tíhou viditelně prohýbalo.

Kolem oltáře byly reflektory, televizní kamery, personál, který k tomu patří, a zmatek. Na druhé straně stála veterinární sanitka s modrým křížem a skupina individuí v bílém, asi veterinární a paraveterinární personál. Ale nic nedělali.

Divil jsem se, co to je za nesmysl.

„Akt pokochy,“ řekl Novák. „KRistus nám tím dává najevo, že souhlasí, aby modeRní kchesťané uznávali DaRwinovu theoRii – je to pchekRásné!“

Řekl jsem, že mi to připadá naopak velice hnusné – a jak ví, že to všechno není podvod – někdo tam za účelem turistického ruchu nebo tak ukřižoval normální gorilu. Novák mi přikryl rukou ústa: „Pšššššt! Ať tě věchící neRozsápou! – „Abys věděl, KRistus se zde v podobě gorily – tedy sub specie gorillae inkaRnoval zcela spon­tánně.“

Teď jsem si všiml, že u oltáře jsou všelijací preláti: Snad pražský arcibiskup, jiní biskupové, pravoslavný vladyka prešovský a tak dále, dokonce snad i vrchní rabín. Stáli tam jako na trní a televizáci je zpovídali.

Pak vylezli na oltář dva lidé. Ženská a chlap. Chlap měl vlasy a vousy jako hipíř a byl oblečen v kožešinu. Měl přes krk kytaru a táhl za sebou dětskou hračku – beránka na kolečkách. Žena byla oblečená a namaskovaná jako Maří Magdaléna z iserheimského oltáře od Grünewalda – vlastně ten hipíř byl jak Jan Křtitel z téhož obrazu – pochopil jsem, že je to moderně tvůrčí ztvárnění tradič­ního thematu nějakým naším čelným dramatickým reži­sérem – i s tím beránkem – to, že byl na kolečkách, bylo jednak vůbec moderní, jednak to asi vyjadřovalo dětskou nevinnost toho beránka. Ženská měla dlouhou zlatistou paruku a červené roucho. Začala zpívat a tancovat jako pop, ten Jan Křtitel ji doprovázel na kytaru. Ale za oltářem, vedle ukřižované gorily, trochu stranou, aby se nepletli do kamery, stála taková ta back up group s beatem a snad se saxofonem a s basou. Ženská tančila, všelijak se prohýbala a ukazovala nohy v síťovaných punčochách, neboť měla po straně roucho rozstřižené asi až do pasu.

Najednou začala gorila za oltářem třást křížem a strašně řvát. Všechno se zastavilo, veterinář vyskočil na oltář a dal gorile nějakou utišující injekci. Televizáci kleli a kus tancování se musel dělat znovu, až když se gorila trochu uklidnila.

„ModeRní náboženské umění. Dovoluje se i míRná peR­misivita. Jak chíká ReveRend CRayfish: We ChRistians don’t caRe just foR the soul but we caRe foR the whole.“

Program skončil a nastal neurčitý šum. Jeden pořadatel vylezl na kus rozbité sochy s mikrofonem a cosi do něj řval. Ale z nějakého důvodu mu nebylo rozumět.

Do trosek chrámu vlétli jacísi uniformovaní vojáci či policisté a pomocí pendreků udělali uličku. Chytili se pak za ruce a po obou stranách udělali živé řetězy. Jiní militaristé se pak postavili mezi ně, tj. vždy proti dvěma spojeným pažím jeden, tváří k davu a se samopalem v rukou.

Další rychle rozprostírali červený koberec od dveří k hlavnímu oltáři, jako na letišti.

U dveří se objevila skupina tučných dědků v černých šatech a s metály.

Byli vkleče a lezli po kolenou ke gorile. Přitom hlasitě vzlykali a bili se v prsa.

„Ústchední výboR,“ řekl Novák. „ObRátili se. HuRá!“

Ale ukřižovaná gorila, snad jak je viděla, začala zase lomcovat křížem a strašně řvát.

Zdálo se, že se zvětšuje, že roste a roste.

Teď to začalo jako rytmicky mrkat, jako když se pokazí filmový projektor.

„Čas se zpomaluje,“ křičel někdo. „Nastává konec světa.“

Pak se ozvalo strašlivé hřmění, jak se snad trhal časo­prostor, a já se hrůzou probudil.
