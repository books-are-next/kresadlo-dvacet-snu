---
title: Dodatečný sen
contentType: prose
---

<section>

Muzika se mi zdává dost často, ale vždycky ji do rána zapomenu. Tentokrát ale jsem se probudil, hned vstal, bylo asi půl čtvrté ráno, a všechno jsem si to jak se patří zapsal. Proto také mohu vylíčit tento sen, protože bez toho zpívání by to nemělo vtip.

Zdálo se mi, že jsem doma a že někdo tluče na dveře.

Jdu otevřít – a tam na zahradě spousta lidí, měl jsem dojem, že snad v nějakých rouchách či rubáších, ale neviděl jsem je dost jasně. Věděl jsem najednou, že je o Vánocích a že ti lidé jsou carrollers neboli koledníci. Ale překvapilo mě, když začali zpívat česky, nebo vlastně moravsko-slovácky, jakousi zřejmě moravskou koledu; podle kontrapunktického zpracování, jako kánon v oktá­vě, asi upravenou od nějakého toho Miroslava Krejčího nebo někoho na ten způsob:

</section>

<section>

![](../Images/001.jpg)

  
  

![](../Images/002.jpg)

</section>

<section>

Ty lidi jsem zrakově nerozeznával, ale podle hlasů jsem poznal, že jsou mezi nimi i někteří moji přátelé z Prahy.

Hlavně v basu jsem jasně slyšel Frantu. Hledal jsem ho očima – a tam byl. Vypadal sice jinak než ve skutečnosti, jak to tak už ve snu někdy bývá, ale byl to jasně Franta. Poskakoval do rytmu z nohy na nohu, jaksi tak jako tančil.

To mě překvapilo, protože ve skutečnosti má Franta jednu nohu špatnou, nějakou snad dřevěnou nebo železnou, nikdy jsem se mu na ni schválně moc nedíval. A tady si poskakuje.

„Franto,“ povídám netaktně, když skončili, „kde máš tu nohu?“

„Tady,“ na to Franta, a odněkud vytáhne tu umělou nohu a praští mě s ní přes hlavu, až se mi zajiskřilo. „Já ji tady, vole, nepotře­buju.“

„Tos přehnal,“ povídám já, ale pak mi to nějak došlo. „A jak to?“ povídám zase, „a to jste teda jako – mrtví?“

„No jo,“ povídá Franta a směje se tomu frantovským způsobem.

„Ale, to jste teda jako – spasení – ne? Když jako tohle zpíváte?“

„No jo,“ povídá zase Franta, jako by se tak jako styděl, „von je hrozně hodnej. Ale nikde to neříkej – lidi by moc vyváděli –“

„Kecáš,“ povídám já, protože jsem s ním ještě před ne­dávnem mluvil za živa v Praze, ale pak mi něco napadlo. „Hele, kdyby to bylo, jak říkáš, tak by tady musela přece bejt taky Sváťa. A tu tady nevidím ani neslyším.“

Sváťa byla Frantova žena a umřela už před časem.

„No tak počkej,“ směje se zase Franta. Začali znovu zpívat, a opravdu! Ve třetím taktu se teď připojil další soprán, tak, jak to tady stojí psáno, a v tom druhém sopránu jsem zřetelně slyšel Frantovu ženu Sváťu, takový ten její trochu nosový a jako dřevěný hlásek. Ale ať jsem koukal jak chtěl, rozeznat zrakem se mi ji nepodařilo. Ale byla tam, to bylo jasné:

</section>

<section>

![](../Images/003.jpg)

</section>

<section>

Najednou se mi strašně zachtělo si s nimi zazpívat, ale měl jsem dojem, že už ta sama úprava pro dva a pak tři ženské hlasy a bas mi to jako zapovídá, protože já normálně ve sboru zpívám tenor. Sice bych mohl zpívat s basem, nebo i s altem, to béčko bych fistulí taky ještě ťuknul, ale neodvažoval jsem se jich zeptat.

Jenže oni to nějak poznali, snad jako blažení duchové četli moje myšlenky, tak se tak jako chvíli radili a jeden snad někam odběhl a pak mi povídá: „Tak prej můžeš.“

A zpívali jsme další, poslední sloku najednou upravenou pro pět hlasů. Nevím už, jestli mi jako dali noty, nebo jestli jsem to v tom snu jako uměl nazpamět z dřívějška, ale byl tam teď ještě jeden mužský hlas ve střední poloze, spíš jako tenor, který spolu s altem dozpíval harmonii, a ten pátý hlas jsem potom zpíval s nimi:

</section>

<section>

![](../Images/004.jpg)

</section>

<section>

![](../Images/005.jpg)

</section>

<section>

A když jsem se probudil, zjistil jsem, že tu koledu ve bdění neznám.[^5]

Nevím, jestli jsem ji někdy předtím slyšel a zapomněl, nebo jestli se mi zdála nová, jako se zdávají jiné věci, které ve bdění nejsou, krajiny, architektury a tak. Ale hned jsem si to zapsal, i s tou úpravou.

Ten sen měl zřejmě jakýsi katolicko-mystický a přitom jako moravsko-rustikálně bodrý ráz, ale co by měl zna­menat, přesně nevím. Ale myslím, že bych jím mohl svůj cyklus snů uzavřít, protože má takovou neurčitou křesťanskou naději.

* * *
[^5]: Dotyčná moravská lidová (ehm) koleda měla svou premiéru 15. prosince 1990 na půdě tehdy ještě československého vel­vyslanectví v Londýně jako součást vánočního koncertu pod zá­štitou Sokola, kde coby hlavní účinkující vystupoval sbor Hlahol Londýn se svým sbormistrem Janem Křesadlem. _Pozn. V. Pinkavy._ K poslechu zde:
</section>

<section>

_![](../Images/qr.jpg)_

  
  

[https://www.youtube.com/watch?v=u-PYTXwh1eI](https://www.youtube.com/watch?v=u-PYTXwh1eI)

</section>
