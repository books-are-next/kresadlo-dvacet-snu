---
title: Sen II
contentType: prose
---

<section>

Kráčel jsem poněkud zalesněnou krajinou. Po mé pravé ruce byla řeka a za ní skály. Když jsem zatleskal, odrážel se zvuk od skal v podobě obrovských černých rukavic.

Kráčel jsem tak, že jsem jaksi vznášivě poskakoval, poněkud jako balónek naplněný vzduchem.

Zanedlouho voda skončila, ale skály pokračovaly.

Uviděl jsem, že se ve skalní stěně otevírá jeskyně.

Vešel jsem do ní a v ní hořel veliký oheň. Ten oheň byl bílý, avšak neoslňoval.

U ohniště seděl Sokrates a díval se do něj.

„Τί ποιεῖ, ὦ Σώκρατες,“[^1] otázal jsem se ho v jeho rodném jazyce.

Sokrates zvedl hlavu.

Jeho vous a zbytky vlasů na skráních byly jako stříbro. Jeho oči byly nesmírně modré a bylo v nich prázdno nebes:

„Τὸ μέσον πῦρ ϑαυμάζω,“[^2] řekl.

* * *
[^1]: Ti pojej… ó Sokrates? – Co činíš, Sokrate?[^2] To medzon pýr thaumadzó. – Nazírám ústřední oheň.
</section>
