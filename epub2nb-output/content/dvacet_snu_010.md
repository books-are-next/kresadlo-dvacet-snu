---
title: Sen V
contentType: prose
---

  

Zdálo se mi, že jsem byl uvnitř patrového domku se zahradou, jako jsou v Praze ve vilových čtvrtích.

Stál jsem na schodech do patra.

Ty byly dřevěné a úzké.

Zdálo se, že se vznášejí ve vzduchu.

Nevedly do normálních ložnic, ale k malým železným dvířkům jako na půdu, ta však byla zavřena.

Po schodech ke mně vystupovalo po čtyřech jakési velice chlupaté černé zvíře snad na způsob psa.

Zželelo se mi velmi silně toho zvířete, ačkoliv jsem nevěděl vlastně proč.

Když vylezlo až ke mně, vzal jsem je za přední tlapky a pozvedl do vzpřímené polohy.

Políbil jsem zvíře na čelo.

V tom okamžiku se zvíře proměnilo v překrásnou dívku v bílých, snad stříbrem protkávaných šatech a se závojem.

Byla to moje duše.

V té chvíli se rozhlaholily zvony a já se štěstím probudil.
