---
title: Sen IX
contentType: prose
---

<section>

Přišel ke mně někdo, koho bych býval měl znát, a ptal se mě, zda už jsem viděl jesličky. Zeptal jsem se ho napřed, kdože vlastně je. Řekl udiveně, že přece Novák. Neznal jsem ho vůbec, ale dělal jsem, no – ano – Novák.

Bylo zřejmě před Vánoci. Mrzlo na sucho, ale silně.

Vyšli jsme a došli do kostela sv. Ludmily.

„Uvidíš,“ řekl Novák. „Je to sensace. Je to v rámci reform­ního hnutí v katolické církvi.“

Jesličky byly, jako u Ludmily vždycky, na postranním oltáři po pravé ruce vstupujícího, tj. kánonicky na levé straně, proti vedlejšímu vchodu. Koukalo na ně mnoho lidí.

Všechno bylo jako normálně, pastýři, ovečky, z dálky už se blížili tři králové. Ale uprostřed, ve vlastních jesličkách, nebyl Ježíšek ani Josef a Maria.

Seděla tam soška muže s knírem, který měl na sobě jakýsi černý hábit se špičatou kápí na hlavě. Na kolenou držel úplně stejného muže, jenže oblečeného do bílého hábitu s bílou kápí, na způsob piety.

Jejich identické obličeje byly přesné portréty jednoho pražského podvodníka s orientální mystikou. Celek byl nepochopitelně, avšak výrazně, zvláštním způsobem na zvracení.

„Podivuhodně moderní,“ pravil Novák. „Pokrokové. Novodobé křesťanství. Bravo, bravo! Farář Jurenda je pokrokový ekumenický křesťan.“

Nyní se ozvaly varhany. Nad jemným doprovodem se ozvalo hlasité kukání.

Novák mě vzal nadšeně za loket. „Slyšíš – pokrokový rejstřík – blíž k přírodě a tím k Bohu. Kukačka byla zavedena zkusmo. Osvědčí-li se, budou zavedeny další konkrétní registry, na příklad vlčí vytí a skřehotání žab. Pokrok!“

Naslouchal jsem kukání a temenem hlavy jsem viděl velikou, průhledně modrou kukačku[4](./resources/undefined), jak se při kukání uklání a otvírá a zavírá pera ocasu jako vějíř.

* * *

_[4](./resources/undefined) Srovnej první z _Pětice poněkud surreálných sonetů_, vydaných ve výboru _Sedmihlásek_, Rozmluvy, Londýn 1988. _Pozn. V. Pinkavy.__

__Les__

_Má duše pod strání se zimomřivě choulí_

_a ještě včera dobře bylo mi,_

_hlas kukačky je modrou dutou koulí,_

_se kterou echo pinká o stromy._

_Čert lesní vchází v skalní polomy,_

_má černou tvář a bílé oči poulí,_

_trouchnivý pařez napůl vylomí_

_a hledá duše třepotavé, jsou-li._

_V průsecích prostorů se hoboj ozývá,_

_podoben průhlednému holubu,_

_má duše trne, jako neživá,_

_prázdné a duchovité halali_

_se kdesi dávno tříští o skály_

_a bílý choroš roste na dubu._

</section>
