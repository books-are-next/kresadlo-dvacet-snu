---
title: Sen VIII
contentType: prose
---

Seděl jsem doma a něco psal.

Okna mé pracovny byla dokořán, neboť bylo léto.

Někdo, kdo měl být Jan, ale vůbec tak nevypadal, pobíhal po pokoji.

Vždycky přiběhl k oknu, zavrčel, jako když si děti hrají na letadlo, vyskočil oknem a bylo vidět, jak létá po zahradě jako pták.

Potom přeletěl dům a vletěl protějším oknem zase dovnitř.

„Co to děláš,“ ptal jsem se, „nezdárníku? A kdo ti dovolil lítat?“

„Nikdo,“ řekl udánlivý Jan drze. „Jsem přece plnoletý. Abys věděl, dal jsem se obřezat a jsem teď Žid. Od té doby mohu létat jako Marc Chagall.“

Podíval jsem se z okna a skutečně: Obloha byla najednou temně skleněně modrá jako od Chagalla.

Pod oknem se začaly shromažďovat jakési postavy v čer­ných šatech a s hudebními nástroji v pouzdrech.

Všechny měly černé klobouky.

Jan přestal poletovat a visel nehnutě ve vzduchu, s jednou nohou pokrčenou a druhou nataženou, a díval se dolů na ty lidi.

Myslel jsem, že to jsou ruští Židé a že, až začnou hrát, promění se v ryby a krávy, ale pak jsem si všiml, že vypadají jinak. Začali otvírat pouzdra a vytáhli z nich samopaly různého typu.

„Nazdar, nazdárek, pane Křesadlo,“ hlaholil jeden z nich srdečně. „Jak se máš? We are the Falcons from Chicago. Qualcuni di noi son anche maffiosi. We’ve come to show yer the wages of sin. We’re goin’to take a walk, you and us. Hands up, you son – of – a – bitch!“

Najednou jsme byli ve svatovítském triforiu. Muži mě pod samopaly hnali triforiem, až mi poručili zastavit před poprsím Jana z Jenštejna.

„You see?“ řekl padrino výhružně a ukázal na arci­biskupův uražený nos.

Pak totéž opakovali u poprsí Jana Očka z Vlašimě.

„No, a co má bejt?“ otázal jsem se kupodivu vzpurně.

Padrino se trochu zmátl.

„Never mind,“ řekl. Vysvětlil, že původně chtěli najít v triforiu Olbrama ze Škvorce a vykleštit ho. „Ma quel bastardo non ci esiste. Tak jsme našli aspoň tyhle dva jeho předchůdce a urazili jsme jim aspoň nosy, když jsou to jen poprsí. That’s the best we could manage. Ecco.“

Najednou se objevili v triforiu muži v rakouských hasič­ských přilbách a namířili na samopalníky hadice.

Samopalníci zahodili zbraně a zvedli ruce.

Přes kamenné zábradlí triforia přelezl mohutný muž v proužkovaném obleku a s tlustým cigárem v hubě. Nebylo jasné, jak se tak vysoko zvenku dostal. Asi tam vyletěl.

„O. K.,“ řekl.

„Kapoune, víš, kdo já jsem? Já jsem Čermák, the late mayor, you bastard. I’m not goi’to stand no bloody maffiosi in my city. Ty si myslíš, že seš great jis because se menuješ Kapoun! Now, I’m tellin’yer, yer that small a piece of shit, that’ wha’yer are. Na mě seš moc malý pívo, holenku. A nemysli si, že tě budu šanovat, protože seš Čech. A vůbec what sort of shirt is it you’ve gotten on you?“

Čermák rozhrnul Kapounovi holí sako na prsou. Teprve teď jsem si všiml, že Kapoun má červenou sokolskou košili. „You’ve gotten no right to wear this!“ vztekal se Čermák.

„È la camicia di Garibaldi,“ řekl Kapoun drze.

„Maybe it is,“ připouštěl Čermák. „Ale nemysli si, že tě nedostanu, chlapče. Tentokrát, wise guy, to bude na blasphemy a spoiling cultural heritage – a je to jako noha!“

„Now, you be fair, Čermák,“ řekl Kapoun obranným hlasem. „You know I didn’t do it. To udělali přece vojáci zimního krále už v roce 1619. Every bloody schoolboy knows that.“

„No, to je možný,“ řekl Čermák, „ale já tě stejně dostanu. Když ne na blasphemy, tak na tax fraud, jako posledně, and no mistake.“

Poté se tento sen rozplynul, nebo přešel do něčeho jiného.
