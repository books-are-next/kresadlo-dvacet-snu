---
title: Sen XII
contentType: prose
---

<section>

Tohle se mi zdálo velice dávno, ještě doma.

Seděl jsem ve svém bytě a četl dopis. Dopis byl na nóbl papíře s hlavičkou Vatikánu a měl také vodoznak s vati­kánským erbem. Byl latinsky a oznamoval mi, že Svatá stolice si přeje mých služeb jako přísežného soudního znalce z oboru psychopathologie.

Svatá stolice předpokládala můj souhlas, a proto mi oznamovala, že o půlnoci pro mne přijedou. Psali, že se souhlasem československých úřadů.

Potom už byla jako půlnoc. Někdo zazvonil, a když jsem otevřel, byl tam kapucín. Kapucín vypadal přesně tak jako vyřezávaný lidový úl v podobě kapucína z východních Čech, uveřejněný na str. 359 jako obraz 298 ročníku 1954 ethnografického časopisu „Věci a lidé“. Byl pouze větší. Mluvil polsky, ačkoliv o nynějším papežovi nebylo zdaleka dosud ani potuchy. Řekl mi, že na mě venku čeká helikoptéra. Projevil jsem obavy, že nás na hranicích sestřelí, ale kapucín se jen smál, že prý to je s našimi a sovětskými úřady vyjednané, že na tom mají zájem samy.

Vyšli jsme ven a na trávníku před domem opravdu stála helikoptéra.

Nasedl jsem do ní a zjistil jsem, že nemá podlahu, že je tam jenom takový kovový rám. Nahoře byla snad taková ta bublina z umělé hmoty, ale dole byla helikoptéra otevřená a mezi nohama jsem viděl dolů. Podobně to bylo i u kapucínova řidičského sedadla.

Vzlétli jsme. Bylo mi z toho závrativě a nanic. Kapucín šlapal nějaké páky, jako jsou u auta plyn, spojka a brzda, bosou nohou s velikým černým nehtem na palci. Nevím, jak dlouho jsme tam letěli, ale zdálo se, že to snad moc dlouho ani netrvalo.

Konečně jsme přiletěli nad jakési náměstí, ale to vy­pa­dalo spíš jako Place d’Étoile v Paříži, ale mělo to být ve Vatikánu.

Přistávali jsme.

Kapucín mě vzal do vatikánských kanceláří.

V kancelářích byl nóbl nábytek a na stěnách visely drahé originály. Přijal mne tlustý prelát, o kterém jsem nějak věděl, že je to ten Teofilo Capizucchi, co v 15. století udělal syndikát na kontrolování umělců pracujících pro Vatikán.

Vůbec mě nezarazilo, že mohl tak dlouho vydržet.

Capizucchi poslal kapucína pryč, pokynul mi do křesla a vysvětloval mi, co mám dělat. Šlo o šíleného kněze, který měl být pro blasfémii a subversi popraven světským ramenem. Svatý otec má zájem na tom, aby se tomu zabránilo – z humanitních důvodů – a proto mne poslal, abych odborně dovodil, že ten kněz je blázen, aby nebyl popraven.

Zeptal jsem se, mají-li ho někde jinde v Itálii, v Římě, nebo třeba někde úplně jinde, ale Capizucchi mi řekl, že ne, že je tady, ve Vatikáně. Projevil jsem podivení nad tím, že jak to, že by byl vydán světské spravedlnosti, když Vatikán je suverénní stát, ale Capizucchi začal mávat rukama, a že prý je to složité, že mi to nemůže a ani nesmí podrobněji vykládat a že prý ať mi to stačí.

Vysvětlil jsem si to tím, že Italská republika má asi prostředky, jak vykonávat na Vatikán nátlak, i když, přiznám, jsem si nedovedl dobře představit, jakým způ­sobem.

A také mi napadlo, že snad, pokud vím, byl trest smrti v Itálii zrušen, i zeptal jsem se preláta znovu. Ten se divně usmál a řekl, že je tam paragraf o zvláštních pří­padech. V současné době se prý také propaguje návrat k původnímu římanství a vůbec.

Ale vůbec mi nebylo divné, proč si na to nepovolali někoho bližšího a známějšího. Přehnané sebevědomí, nejspíš.

Capizucchi zmáčk elektrický zvonek a objevil se zase ten kapucín. Vzal mne do výtahu a jeli jsme strašně dlouho dolů.

Zavedl mne do jakési neutěšené místnůstky, osvěcované dosti slabou žárovkou bez stínidla, posadil mě na roz­vrzanou židli.

Ukázal mi elektrický zvonek, který zmáčkl, řekl mi pak, abych zazvonil, až budu hotov.

Odešel a zabouchl. Byl jsem uvězněn, jak už se to tak děje při vyšetřování internovaných pacientů. Napadlo mi ovšem, že mě sem jen tak vylákali a že se už odtud nedostanu, ale vtom se otevřely druhé dveře do kamrlíku a švýcarský gardista s halapartnou přivedl dovnitř kněze v klerice.

Kněz byl ještě mladý, ale už ne mladíček, tak snad ke třicíti. Byl hladce oholen, jak v té době ještě chodili všichni světští kněží, a měl vlnité zrzavé vlasy, ostříhané občansky krátce a učesané na pěšinku.

Byl celkově nazrzlé podstaty a mohl by to být Kelt nebo polský Žid. Jak jsem se s ním dorozumíval, ani nevím, ale asi jsme mluvili italsky.

Připravil jsem si lejstra a ptal se kněze na různé záleži­tosti. Dověděl jsem se, že je opravdu židovského původu, z Německa snad, že se jmenuje Davidsohn a křestním jménem Giosuè. Jeho otec byl zedníkem, ale brzy umřel a Giosuè vyrostl u salesiánů. Ti ho pak dali vystudovat za kněze. Vypadalo to tak, že jeho otec se oženil až jako stařec a že Giosuè nebyl vlastně jeho syn. Vzal si jeho mladičkou matku už těhotnou. Potom právě brzy umřel a chlapce se ujali salesiáni, pokřtili ho a určili na kněze. Ujali se ho prý mimo jiné také proto, že byl jako dítě velmi nadaný, už ve dvanácti létech prý překvapil nějaké rabíny svou znalostí Talmudu. Salesiáni doufali, že se stane velikým apoštolem Židů. Ale Giosuè je zklamal. Jak dorůstal, začal mít svou hlavu a nakonec k salesiánům odmítl vstoupit. Mysleli, že je to tak vůle Boží, a nechali ho u sebe vystudovat na světského kněze. Stal se pak kaplanem někde na vesnici, ale brzo se dostal do konfliktu s církevními úřady pro své extrémní názory na způsob náboženského komunismu. Zvláště si ublížil, když navštívil nějaké prý slavné mariánské poutní místo a chtěl zamezit tomu, aby se tam prodávaly devocionálie a upomínkové předměty. Tím si na sebe popudil kdekoho. Udělal ještě víc podobných věcí, byl odsouzen proto, protože prý chtěl svrhnout papeže a vládu a nastolit jakousi komunistickou theologii. Nebylo to však jisté, protože jsem to měl jen od něho a soudní spisy v jeho materiálu kupodivu nebyly.

Mluvil již velmi temně a zmateně.

Jedno bylo jasné, totiž že ten člověk je schizofrenní psychotik. Pomalu z něj lezly horší a horší absurdity: Ani jsem si je všechny nestačil poznamenat, ale co jsem zachytil, stačilo bohatě.

Nebyl jeden, ale tři v jednom, mluvil na něj Bůh a radil mu atd. Měl zřejmě i jiné druhy halucinací. Domníval se též, že má různé nadpřirozené schopnosti.

Chtěl zreformovat svět i církev, ale konkrétně nebylo vůbec jasné, jak si to vlastně představuje, nebo čeho přesně chce docílit.

Jeho psychosa začala náhle, když se dověděl o nějakém lidovém kazateli, za kterým proudily veliké zástupy. Zajímalo ho, kdo to je a co učí, šel tam a při jeho kázání měl náhle prožitek osvícení a spojení s Bohem. Upadl zřejmě do akutního amentního stavu a v něm utekl pryč. Zdá se, že potom asi měsíc byl kdesi v horách a měl různé pestré halucinace. Viděl ďábla a anděly, vzdálené krajiny a halucinoval také, že se dostal na vrcholek kopule basiliky sv. Petra. Jeho popis tohoto prožitku byl značně zmatený, ale tak nějak to zhruba bylo.

Napovídal mi toho ještě spoustu, něco o nějakém rituálním kanibalismu, který měl jaksi nelogicky co dělat s ním; ale to jsem nebyl schopen sledovat a pochopit, protože to vůbec nedávalo smysl. Pokud mu bylo možno vůbec rozumět, tvrdil snad, že jeho následovníci ho snědli. Když jsem mu namítl, že to přece není možné, když tady se mnou sedí a je nejen živ, ale i celý, tvrdil s typickou schisofrenní logikou, že to přece nevylučuje. Jednal se mnou jaksi soucitně a maličko spatra, jako bych byl dítě, které ještě nemůže některé věci chápat. Ačkoliv se choval velmi skromně, bylo jasné, že trpí megalomanickým bludem.

Z chorobopisu vyplývalo, že církevní kruhy o něm tvrdily už dávno, že je blázen, a vyskytl se i konservativnější názor, že je totiž posedlý ďáblem. To jim ovšem zároveň nebránilo, aby ho, když se to hodilo, nedali zatknout a postavit před soud, jako by byl příčetný.

Ale i to zřejmě dlouho trvalo:

Vatikán si na něj dlouho netroufal: Jednak měl mnoho přívrženců, zvláště mezi proletariátem, a pak nebylo jasné, nezamíchají-li se do toho světské úřady s tím, že Giosuè neporušuje žádné státní zákony. Preláti museli čekat, až se postaví i proti státu, ale pak jednali bleskurychle.

Teď ho měli ve vatikánských sklepeních a měl být po­praven. Ovšem, když teď už byl neškodný a neohrožoval důchody z poutních míst, hnulo se v nich asi svědomí a chtěli popravě zabránit. Na to potřebovali prohlásit proces za zmatečný, na to potřebovali posudek, že Giosuè Davidsohn je blázen.

Dokázat tohle byla hračka.

Ani jsem si všechny ty nesmysly nestačil poznamenat. A Giosuè je zcela bezelstně byl ochoten opakovat před kýmkoliv.

Dopisoval jsem své poznámky a pacient mlčel. Najednou se ke mně obrátil a prosil mě, abych ho za blázna ne­pro­hlašoval.

„Ale když to neudělám, tak vás popraví,“ namítal jsem. „No právě. Je to velice důležité, abych popraven byl – ani nevíte jak – pro všechny – i pro vás.“ Řekl jsem, že je to absurdní, a také jsem si to tam poznamenal jako další příklad paralogického myšlení a paramotivovaného jednání. Abych zkusil, jak dalece ví, co chce, a také trochu ze zvědavosti jsem se zeptal, jestli ví, jakým způsobem se v Itálii popravuje. Zda se věší, nebo snad stíná jako ve Francii, nebo snad škrtí vsedě jako ve Španělsku atd. Giosuè silně zbledl a na čele mu vyvstal pot. Jeho rty se začaly třást. Říkal něco v tom smyslu, že Itálie se v tomto ohledu vrací k tradičním způsobům, a prosil mě, aby o tom nemusel mluvit. To jsem si poznamenal jako klasický příklad ambivalence citů a postojů. (Když se toho tak bál, proč to zároveň chtěl?)

Poděkoval jsem šílenému knězi zdvořile, zazvonil na gardistu. Téměř současně s gardistou se objevil kapucín a vyvezl mne zase nahoru.

Ve vatikánských síních jsem s ním pak krásně poobědval, zatímco nějaká jeptiška přepisovala mou zprávu na stroji. Po obědě jsem čistopis přečetl a podepsal a odnesl ke Capizucchimu. Ten mi velmi srdečně poděkoval.

„Bravo, bravissimo,“ volal nadšeně, „ani nevíte, signor dottore, jaké zásluhy jste si získal o Svatou stolici a celé křesťanstvo. Allornon ci sarà nessuna esecuzione. Va bene cosi. Bravo, bravissimo! Bellissimo!“

„Svatý otec vás chce osobně vidět – frà Giuseppe –“ ukázal na kapucína – „vás k Jeho Svatosti doprovodí.“ Rozloučil se se mnou zdvořile, požehnal mi (pokládal jsem za zdvořilé aspoň naznačit pokleknutí, takže jsem udělal jakési ženské pukrle) a předal mě kapucínovi. Ten mě zase naložil do liftu a jeli jsme dolů a dolů a pořád dolů. Trvalo to věky.

„Jak dlouho ještě pojedeme?“ otázal jsem se flanďáka. „Ale ještě dlouho,“ řekl frà Giuseppe, „je to až ve středu země – podle pořekadla Roma centrum mundi.“ Nakonec jsme vylezli. Bylo tam nesnesitelně horko.

Frà Giuseppe se ovíval rukávem kutny a foukal mezi rty.

„Jest goraco,“ říkal „a to tu máme air conditioning – inu, když si to Svatý otec přeje.“

Došli jsme dlouhou, antisepticky bílou, jako nemocniční chodbou k velkým dvoudílným dveřím, které vypadaly rovněž jako od operačního sálu.

Stáli u nich dva švýcarští gardisté s halapartnami. Hodili kapucínovi k poctě zbraň a pustili nás dovnitř. Tam, mezi různými preláty, seděl na trůně papež v tiaře. Když nás viděl, pokynul, abych přistoupil. Kapucín mě upozornil, že si mám kleknout.

Papež byl nadpřirozeně veliký, měl zvláštní šedivou pleť a k tomu velmi světlé oči.

Svým fotografiím se kupodivu podobal. Naklonil se ke mně a promluvil. Mluvil snad česky. „Milý synu, získal sis u nás veliké zásluhy. Ani nevíš, jaké nedozírné následky by měla poprava tohoto nešťastného kněze – ne, nechceme na to ani myslet. Zde vezmi –“ podal mi těžký kožený měšec, který při podávání cinkal – „jdi s pokojem.“

Nastavil mi k políbení střevíc a požehnal mi.

Když jsem pak k němu vzhlédl, všiml jsem si, že má místo uší netopýří křídla.

Tehdy mi svitlo, že v měšci jsou stříbrňáky a že je jich třicet.

</section>
