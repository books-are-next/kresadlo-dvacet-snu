---
title: Sen VII
contentType: prose
---

Zdálo se mi, že jsem v autokaru.

Dle všeho jsem byl někde na nějaké té „conducted tour“.

Ostatní lidé v autokaru vypadali typem a oblečením americky, různé mladistvé stařenky s brýlemi, dědkové okurkovitých nosů s apoplektickými žilkami a s divnými čepicemi se štítkem, v barevných košilkách z kalhot ven a tak dále, jak to každý zná.

Řidič mluvil do mikrofonu, což se přenášelo do nitra vozidla.

Mluvil pochopitelně anglicky, plynně, ale s nějakým jako latinským přízvukem.

Vykládal nám, že pojedeme na horu a tam se zúčastníme tradičních domorodých rituálních her.

Pak jsme začali stoupat po úplně krkolomné serpentině, a ačkoliv autokar vypadal nově a bohatě, musel řidič velmi brzy a opakovaně řadit dolů. Přitom neustále brebentil a upozorňoval skotačivé stařenky na „lovely scenary“.

Scenérie byla vskutku krásná, ale trochu divoká. Nakonec jsme dojeli do městečka.

Bylo postaveno na samém vrcholu hory, takže náměstí bylo homolovitě vyboulené. Kolem stály domky s pod­loubími, skoro jako v Čechách. Obloha byla kalná a stál na ní obrovský půlměsíc.

Průvodce upozorňoval, že měsíc je proto tak veliký, že hora je velmi vysoká, tolik a tolik sáhů, takže už jsme měsíci blíž.

Po celém městečku se linulo divné bílé světlo, jakoby zmrzlé. Zastavili jsme před hospodou, na které byly v rámci turismu anglické nápisy, a vstoupili jsme dovnitř. Byl tam nálevní pult anglosaského typu a hned vedle byl obchod s upomínkovými předměty.

U nálevny stálo několik maškar. Byli to lidé, kteří měli na sobě vyřezávané a polychromované kmeny stromů, které znázorňovaly jednak nějaké křesťanské svaté, jednak různé pohanské mythologické potvory. V břiše obrovských postav byly výřezy, aby lidé v nich viděli na cestu a tak, a těmi teď pili pivo. Někteří si ale maškary sundali a postavili je u stěn.

V krámku s upomínkovými předměty byly různé malé repliky těchto maškar, jakož i spousta jiných věcí, často s touto lokalitou nesouvisejících. Dali jsme si pivo a něco k jídlu. Dlouho se nic nedělo.

Amerikáni hlasitě klábosili a kupovali suvenýry.

Po čase zaznělo zvenku troubení jako na nějaký kravský roh.

Maškary se rychle upravily a hbitě opustily hospodu.

Následovali jsme je.

Maškary na náměstí tancovaly za zvuků nějakých píšťal a bubínků a pantomimicky znázorňovaly jakési mystérie. Ti, co v nich skákali, museli být neuvěřitelní siláci.

Někdo říkal, že často některý z nich přitom zemře na selhání srdce, ale o takovém se věří, že jde rovnou do nebe.

Na konec maškary přestaly a průvodce nám oznámil, že se bude konat zabíjení orla.

Nějací obyvatelé, kteří vypadali jako indiáni, oblečení do krojů podobných tyrolským, přitlačili na náměstí velikou klec na kolečkách. V kleci byl obrovský orel, s tělem a hlavou velký asi jako člověk. Křídla měl zavřená, ale podle toho musel mít neuvěřitelné rozpětí.

U klece byla uvázána řetězem tmavovlasá dívka v zelených šatech. Řetěz byl dosti dlouhý, takže byla zatím mimo orlův dosah.

Vystoupil muž oblečený normálně evropsky, ale s pérovou čelenkou na hlavě a něco vyvolával. Průvodce vysvětlil, že vyzývá muže, aby podstoupili zápas s orlem.

Když se nikdo nehlásil, jeden z Tyroláků zatočil na jedné straně klece dlouhou klikou, takže se dívčin řetěz poněkud zkrátil.

To se několikrát opakovalo, ale nikdo se nehlásil.

Nakonec jsem vystoupil já.

Dali mi jakési kopí.

Vykročil jsem proti orlovi.

Jak jsem se blížil, orel se obludně zvětšoval. Byl vlastně mnohem větší než člověk, jen z dálky se nějak zdál poměrně menší.

Bál jsem se, ale ustoupit jsem už nemohl.

Tyroláci otevřeli dvířka klece.

Napřáhl jsem kopí proti orlu, zavřel oči a rozběhl se na něj.

Vzápětí zazněl ostrý orlí skřek.

Roztáhl jsem ruce, několikrát kulhavě povyskočil a vznesl jsem se nad náměstí za pronikavých skřeků.

Kroužil jsem za řičení davu a stále stoupal.

Stále hlouběji pod sebou jsem viděl sebe sama v kleci, jak tam ležím proboden kopím a jak se dívka zvenku opírá o klec a naříká.
