---
title: Sen IV
contentType: prose
---

<section>

Zdálo se mi, že mě někdo volá telefonem. Hlas, který se ozval, se mě ptal, je-li tam Chotouň.

Nejmenuji se Chotouň, ani se mnou žádný Chotouň nebydlel, ale řekl jsem zcela samozřejmě, že ano.

Hlas mě požádal, abych se zítra dostavil do kaple sv. Eri­nacea, že potřebují výpomoc při zpívání figurální mše.

Dále sen pokračoval, jako by už bylo zítra a já byl v kapli sv. Erinacea.

Čas mezi telefonátem a mší, jakož i cesta do kaple se přeskočily.

Všechno v kapli bylo jakoby pokryto černým sametem. Kaple byla okrouhlá a oltář uprostřed byl také okrouhlý.

Stál u něj kněz a na stupních, jako ministrant, byl velký stříbrný ježek, ale živý. Nějak jsem pochopil, že to je ten sv. Erinaceus.

Regenschori, který měl snad soví hlavu, mi dal noty: noty byly normální, ale text byl v nějakém koptickém nebo jakém písmu.

Řekl jsem, že to neumím číst, i dal mi jiný part s textem přepsaným do latinky, jako to mívají na Západě v pravo­slavných církvích, kde druhá třetí generace už neumí azbuku.

Ostatní zpěváci byli jen stíny ve fialových, modravých a narudlých odstínech. Zpívali jsme jakousi divnou liturgii. Úryvky hudby i textu si dodnes pamatuji, i když nevím, co slova znamenají.

Pak byla nějaká jako přestávka. Soví dirigent mi dal do ruky zvláštní růženec, jakoby z pozlacených bonbonů štolverek. „Pomodlíte-li se na tomto růženci novénu ke cti sv. Erinacea, dosáhnete plnomocných odpustků,“ řekl.

„Po smrti bude vaše duše proměněna ve stříbrného ježka[^3] a upevněna ve vhodné části kosmického prostoru.“

* * *

[^3]: Srovnej rondel z výboru _Sedmihlásek_, vydaného nakladatelstvím Rozmluvy, Londýn 1988. _Pozn. V. Pinkavy._

__Rondel o hvězdoplavci__

_Stříbrní ježci propastí!_

_Chtěl bych být zcela bez tíže,_

_bez jména, místa, bez vlasti,_

_ten, kterého nic nevíže._

_Chci svléci svoje potíže_

_a vznést se v hvězdné oblasti,_

_bez bolesti i bez strasti,_

_Chtěl bych být zcela bez tíže._

_Ze světa chci se vykrásti,_

_jak pes, když řemen přehryže_

_a jeho páni neví, že_

_víc nechytí ho do pasti:_

_Beze strasti i bez slasti_

_Chtěl bych být; zcela bez tíže!_

</section>
