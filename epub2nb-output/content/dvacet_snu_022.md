---
title: Sen XVII
contentType: prose
---

  

Stál jsem v otevřené krajině a přede mnou, ne příliš daleko, se tyčila homolovitá hora.

Do hory vjížděli středověcí rytíři v plné zbroji na koních rovněž pokrytých brněním a tak zvaným kropýřem.

Za každým se hora zavřela, a když přijížděl další, zastavil se vždy a na horu něco volal a ta se mu pak otevřela.

Měl jsem dojem, že za nějakou chvíli pouštěla hora rytíře zase ven, ale to nebylo vidět. Asi na druhé straně.

Nějak jsem věděl, že uvnitř procházejí rytíři tajným iniciačním obřadem, takže poznávají svou pravou pod­statu. Chtěl jsem také poznat podstatu svého jáství, ale bylo zřejmé, že ke vpuštění do hory musel být člověk rytířem a musel mít brnění.

Šel jsem tedy po silnici zpátky, až jsem přišel do nějakého městečka. Tam jsem vešel do obchodu se zahradnickými potřebami a koupil jsem si konev z umělé hmoty a hrábě.

Do konve jsem vyřezal otvory pro oči a pro ústa.

Když jsem si konev nasadil na hlavu, bylo to trochu jako rytířská přilba. Kropidlo konve bylo jako nos. Na hrábě jsem se posadil jako na koně a skákal jsem k hoře. Když jsem se dostal až k ní, prosil jsem jí, aby mi otevřela.

„Ne,“ řekla hora.

Myslel jsem si, že proto, že nejsem rytíř a že prokoukla moje přestrojení. Avšak ta hora měla jiný důvod.

„Ne, nevpustím tě, neboť v tobě je dobré se zlým tak smíšeno…“ Snad myslela: Že bys stejně nic nepoznal.
